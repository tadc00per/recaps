---
title: "Recap 02"
date: "2017-08-10"
campaign: "Nefritový Labyrint"
imageUri: "https://i.pinimg.com/originals/ae/ed/73/aeed73940b5cd24221075447fd9cb07d.jpg"
author: "Tom"
---

![Loď astrálních nájezdníků](https://i.pinimg.com/originals/ae/ed/73/aeed73940b5cd24221075447fd9cb07d.jpg)

Pro toho, kdo najde tento deník, vězte, že zde leží tělo velkolepého kouzelníka, ďábelského Zenitha. Čtěte o jeho dechberoucích činech na výpravě do tajemného Nefritového Labyrintu.
(pozn. autora, přepsat úvodní odstavec, pokud to náhodou přežiju. Po zážitcích ze dnešního dne jsem k tomu poněkud skeptický)

První den moje družina dorazila do tábora u jezera obklopujícího nechvalně známý Nefritový Labyrint. Před jejich očima se rozevřel děsivý pohled na desítky, ne STOVKY zmrzačených těl zpola pokrytých krví nasáklým sněhem. Kdo mohl způsobit takovou zkázu? Odpověď na sebe nenechala dlouho čekat.

V této nehostinné krajině čelila družina mnoha nebezpečím. Obrovský, rozzuřený polární medvěd skonal společnými silami Zenithova děsivého zeleného ohně a Gynadařiny sekery.
Další překážkou se stalo hejno krvelačných dravců, kteří vzali pařáty na ramena hned, co zaslechli Zenitharovy pekelné urážky.

To ovšem nebylo nic proti zákeřným Astrálním nájezdníkům a jejich zářící létající lodi. Vypadalo to, že to byli právě oni, kdo zmasakroval předchozí skupinu. Jala nás hrůza. Družina mnoha těchto potetovaných bytostí (ale rozhodně alespoň dvou) v těžkém brnění a se zbraněmi popírající přírodní zákonitosti, vtrhla do tábora spících hrdinů. Při pohledu na takový postrach by většina vzala do zaječích. Naši hrdinové ovšem, vždy připravení, nájezdníkům dali co proto. Navzdory četným zranění zákeřnými meči z tekutého kovu a neznámou magií se podařilo naší družině nájezdníky zahnat. A to jedině společnými silami zákeřného Aidarise, mocného a nepojmenovatelného Tala, rytmického Ologolda, chrabrého Faerfarna, nezdolatelného Brorgina, rozptylujícího Zenitha a zuřící Gynadar. Jen jediný z útočníků tak tak přežil a zbaběle utekl v létající lodi zpět do Labyrintu. Až po té dorazila flotila Prvního impéria a mohla se bezpečně usadit na nyní již perfektně bezpečném pobřeží. Nemáte zač.

A nyní vstříc dalším kouzelným dobrodružstvím ďábelského Zenitha, do jámy lvové, tajemného Nefritového labyrintu!
~autor Ďábelský Zenith
